---
title: "هفته‌ی اول منتینو: بازی «لانچ زودهنگام»"
excerpt: "هفته‌ی اول منتینو با ساخت یک بازی شروع شد؛ بازی‌ای ساده اما بسیار پرمفهوم و چالش‌برانگیز. داستان این بازی از دل موقعیت‌هایی شکل گرفت که همه‌مون توی محیط کار تجربه‌ش کردیم."
publishedAt: "2025-01-01"
updatedAt: "2025-01-01"
category: "teamwork"
tags:
  ["مهارت نرم", "بازی کاری", "شبیه سازی بحران", "رهبری", "کار تیمی", "منتینو"]
author:
  name: "Saleh Shojaei"
  bio: "بنیان‌گذار منتینو و توسعه‌دهنده فرانت‌اند"
featured: true
readingTime: 8
seo:
  title: "هفته‌ی اول منتینو: بازی «لانچ زودهنگام» | منتینو"
  description: "تجربه‌ای از ساخت و اجرای بازی شبیه‌سازی بحران در منتینو. یادگیری مهارت‌های نرم، تصمیم‌گیری و همدلی در موقعیت‌های سخت کاری."
  keywords:
    ["بازی کاری", "شبیه سازی بحران", "مهارت نرم", "رهبری", "کار تیمی", "منتینو"]
  image: "/assets/images/blog/the-knoted-meetings-early-lunch.jpg"
---

# هفته‌ی اول منتینو: بازی «لانچ زودهنگام»

هفته‌ی اول منتینو با ساخت یک بازی شروع شد؛ بازی‌ای ساده اما بسیار پرمفهوم و چالش‌برانگیز. داستان این بازی از دل موقعیت‌هایی شکل گرفت که همه‌مون توی محیط کار تجربه‌ش کردیم — وقتی که یک بحران بزرگ و پیش‌بینی‌نشده همه‌چیز رو زیر و رو می‌کنه و بعدش سلسله‌ای از اتفاقات دومینووار پشت سر هم اتفاق می‌افته.

## سناریوی بازی چی بود؟

فرض کنید یک کمپین مارکتینگ بزرگ مثل کمپین‌های سراسری برندهایی مثل «دیوار» اجرا شده، ولی محصول نهایی هنوز آماده‌ی لانچ نبوده. یا اینکه یک باگ حیاتی درست شب قبل از انتشار، باعث شده اپلیکیشن روی iOS اصلاً قابل ارائه نباشه.

خوشبختانه در دنیای واقعی، تیم‌های حرفه‌ای مثل دیوار این بحران‌ها رو با تجربه و آرامش مدیریت می‌کنن. ولی در منتینو، ما تصمیم گرفتیم یه بار این سناریو رو به عنوان بازی تجربه کنیم. نه صرفاً برای شبیه‌سازی، بلکه برای تمرین واقعی مهارت‌های نرم، تصمیم‌گیری، و همدلی در موقعیت‌های سخت.

## نقش‌ها چه بودن؟

برای بازسازی واقعی بحران، ۵ نقش کلیدی تعریف کردیم:

- **CTO** (مدیر ارشد فنی)
- **Technical Lead** (راهبر تیم فنی)
- **Marketing Lead** (مدیر بازاریابی)
- **CEO** (مدیرعامل)
- **نماینده‌ی کال‌سنتر / پشتیبانی مشتری**

بعدتر متوجه شدیم که ترکیب دو نقش فنی باعث عدم تعادل شده، و در نسخه‌ی نهایی، یکی از این نقش‌ها رو با یک **مدیر مالی** جایگزین کردیم تا چالش‌ها ملموس‌تر بشن.

## ساختار بازی

بازی در دو راند نیم‌ساعته با یک استراحت ۱۰ دقیقه‌ای برگزار شد.

- **راند اول:** هر تیم دغدغه‌هاش رو بیان می‌کرد. تمرکز اصلی روی «شنونده‌ی فعال بودن» و تلاش برای درک مسئله از زاویه‌ی دید تیم‌های دیگه بود.
- **راند دوم:** تصمیم‌گیری درباره‌ی بهترین راه‌حل. در این بخش، CEO به کمک پرسش‌هایی تلاش می‌کرد تیم رو به جمع‌بندی برسونه.

اما…

## مهم‌ترین بخش بازی: Break!

استراحت بین دو راند، فقط برای چای و تنفس نبود! در این لحظه، بازی بُعد تازه‌ای پیدا می‌کرد. ما برای هر نفر پیام‌های خصوصی با سناریوهای غیرمنتظره فرستادیم که بازی رو وارد مرحله‌ی تازه‌ای می‌کرد:

- اگر تیم فنی خیلی مطمئن از خودش بود، یکی از افراد کلیدی‌ش به مرخصی پدر شدن فرستاده می‌شد!
- اگر تصمیم به لغو کمپین گرفته می‌شد، پای سرمایه‌گذار یا رقیب بازار رو وسط می‌کشیدیم.

این اتفاقات دقیقاً همون لحظه‌ای می‌افتاد که شرکت‌کننده‌ها فکر می‌کردن به راه‌حل رسیدن و دارن با خیال راحت چای می‌خورن! اینجا بود که بازی، بازی نبود.

## نتایج و بازخوردها

بعد از چند بار تست بین تیم خودمون، بازی رو با اولین گروه از شرکت‌کننده‌ها اجرا کردیم. تجربه‌ی فوق‌العاده‌ای بود. فضای تنش‌آلود، نقش‌پذیری جدی بچه‌ها، و تلاش برای اقناع دیگران باعث شد یکی از پربازده‌ترین تمرین‌های منتینو رقم بخوره.

مثلاً متوجه شدیم که بعضی از شرکت‌کننده‌ها به طرز قابل‌توجهی ویژگی‌های رهبری نشون می‌دن، بعضی‌ها اول بازی از فشار جا می‌زنن و بعد دوباره بلند می‌شن و بعضی‌ها راه‌حل‌های خلاقانه‌ای ارائه می‌کنن که ما حتی توی طراحی اولیه‌ی بازی بهش فکر نکرده بودیم.

در پایان بازی، هر نفر به خودش از ۱ تا ۵ نمره می‌داد و نظرش رو درباره‌ی نقش‌آفرینی بقیه هم می‌گفت. تمرین بازخورد دادن و گرفتن، دقیقاً همون چیزیه که ما توی منتینو بهش نیاز داریم و هر هفته هم قوی‌ترش می‌کنیم.

## منتظر هفته‌ی دوم باشید

هفته‌ی اول پر از یادگیری بود. نکاتی که از اجرای بازی اول فهمیدیم، به ما کمک کرد بازی هفته‌ی دوم رو طراحی کنیم — که به‌زودی درباره‌ش می‌نویسیم.

اگر تا اینجا خوندی، ممنونیم! حالا نوبت شماست:

- شما توی موقعیت‌های بحرانی کاری، چطوری تصمیم می‌گیرید؟
- چه چالشی بوده که بعدش گفتید: «آفرین به خودم»؟
- اگر به عقب برگردید، تصمیم متفاوتی می‌گیرید؟

و از همه مهم‌تر، درباره‌ی این پست بهمون **فیدبک بدید**. چی رو دوست داشتید؟ چی می‌تونست بهتر باشه؟ تمرین فیدبک دادن از همین‌جا شروع می‌شه ✨
